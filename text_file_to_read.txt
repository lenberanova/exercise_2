Lidé, kteří si přes on-line supermarkety objednali dovoz potravin na svátky domů, budou muset udělat to,
čemu se chtěli vyhnout – vyrazit do front v přeplněných obchodech.

Největší e-shopy s potravinami na zlatou neděli hlásí, že nestíhají a posílají omluvy zákazníkům.
Největší potíže má firma Košík.cz, která dokonce jako omluvu připíše na účet finanční bonus na příští nákup.
„I přes maximální nasazení celého týmu se potýkáme s několikahodinovým zpožděním. Prosíme, mějte trpělivost,
vánoční špička právě vrcholí. Všechny obchody v těchto dnech navíc trápí platební terminály, proto mějte
raději dostatečnou hotovost k zaplacení,“ píše Košík.cz na svých webových stránkách.

Některým lidem, kteří měli na dnešek objednané zboží, už firma poslala SMS zprávu, že se nákupu nedočkají.
„Celý tým Košíku teď pracuje dnem i nocí a dělá maximum, ale bohužel ani to nestačí. V noci jsme se potýkali
s technickými problémy a nedokázali jsme připravit váš nákup. Ani nevíte, jak moc nás to mrzí, ale museli
jsme vaši objednávku zrušit. Omlouváme se za komplikace, které vám tím způsobíme. Jako omluvu vám nahrajeme
do účtu 500 kreditů a budeme si moc přát, abyste nám dali ještě šanci.“

Už v sobotu přiznal problémy také Rohlík.cz, k němuž se nespokojení klienti nemohli dovolat ani na zákaznickou
linku, aby zjistili, proč jim objednané zboží nedorazilo. Nakonec lidem přišla omluva e-mailem přímo od
majitele Tomáše Čupra.
